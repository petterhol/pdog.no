+++
title = "Fordeler og ulemper med bruk av utenlandsk Apple-ID"
[menu] 
main = { weight = 9, parent = "Apple-tips" }
+++

{{% ingress %}}

<!-- markdownlint-disable MD001 MD034 -->

Hvis du er noenlunde inne i Apples verden, vet du kanskje at noen apper og tjenster bare
er tilgjengelig med en utenlandsk Apple-ID-konto. Du har kanskje vært fristet til å enten
skape en ny Apple-ID-konto, eller bytte din eksisterende Apple-ID-konto til et annet
land, for å nyte godt av fordelene det kan medføre. Denne artikkelen tar for seg en del
grunnleggende kunnskap om Apple-ID-kontoer, fordeler du kan oppnå og hva du må tenke på
før du bytter.

{{% /ingress %}}

For ordens skyld kan jeg nevne at denne artikkelen er skrevet med utgangspunkt i en
person som bor i Norge, som har en Apple-ID registrert i Norge, men som ønsker å kunne
bruke innhold på en Apple-ID fra Sambandsstatene (USA).

{{< alert
 color="danger"
 align="center"
 header="Du bør grundig tenke igjennom konsekvensene av å bytte land/region på din Apple-ID"

>}}

Apple har ikke designet sine produkter og tjenester, og i alle fall ikke
Apple-ID-økosystemet for at det jeg beskriver her skal være mulig eller fungere uten
problemer. Du kan rote deg opp i økonomiske, juridiske og tekniske problemer som du
potensielt ikke kan komme deg ut av, og det er er en ekstra overhengende fare for datatap
du må ta på alvor. Jeg mener at du bør ha over gjennomsnittlig god teknisk kompetanse for
å i det hele tatt prøve å begi deg ut på denne stien, og ønsker du å fortsette, bør du la
artikkelens innhold synke inn noen dager før du går videre.

{{< /alert >}}

### Grunnleggende kunnskap om Apple-ID

#### Slik fungerer flere Apple-ID-kontoer

De fleste av oss har bare en Apple-ID-konto registrert i det landet du oppholder deg i,
og lever fint med det. Men hvis artikkelens tema interesserer deg, vil du fort se at du
må bruke _flere_ Apple-ID-kontoer samtidig.

Apple-ID kan brukes til å logge inn på flere forskjellige Apple-tjenester på nett og på
dine enheter. Hver tjeneste har derfor i utgangspunktet separate innloggede økter med
potensielt forskjellige Apple-ID-kontoer. Mange referer til "Apple-ID-en du er logget inn
med", men skal du begi deg ut på denne stien er det viktig å holde tunga rett i munnen på
hva det faktisk betyr.

Eksempel: Hvis du har lastet ned _Apple Store_-appen på iPhone, kan du fint være logget
på her med en helt annen konto enn du er "logget på iPhone" med.

Med "logget på iPhone" mener de aller fleste at de er logget inn på _iCloud_ og _Medier
og kjøp_. For å sjekke dette, gå til **Innstillinger** og trykk på navnet ditt øverst. På
neste side står navnet ditt etterfulgt av en e-postadresse. Dette er brukernavnet til
kontoen du er logget på iCloud med. Lengre ned står det "Medier og kjøp". Hvis det står
en annen e-postadresse her, er du logget på en annen konto enn den du er logget inn med
iCloud på.

#### Hvilke tjenester er knyttet til hvilken type innlogging?

Trykker du på "Medier og kjøp" og deretter "Logg av", vil du se at du kan fint logge av
_App Store_, _Apple Books_, _Apple Music_ og _Apple Podcasts_, uten at det påvirker
iCloud-kontoen din. Dette gjelder også kjøp i _iTunes Store_.

iCloud-kontoen tar hånd om mange veldig viktige funksjoner på din iPhone, som
tofaktorautentisering, _Hvor er?_, _Familiedeling_, iCloud-sikkerhetskopier, Mail i
Cloud, passord og nøkkelring, synkronisering av _Bilder_, _iCloud Drive_, notater,
Meldinger, Helsedata, Kontakter, Kalender, Påminnelser, _Safari_, _Apple News_, Hjem,
_Apple Fitness+_, Lommebok, _Game Center_, _Siri_, Bøker og alle tredjepartsapper som
bruker iCloud. I tillegg bruker _Logg inn med Apple_ også din iCloud-konto.

Det er også verdt å nevne at det finnes en del nedlastbare apper fra Apple som gjerne
automatisk blir logget inn på din iCloud-konto, men som du fritt kan logge ut av og logge
inn med en hvilken som helst Apple-ID-konto, uavhengig av både iCloud og "Medier og
kjøp". Eksempler inkluderer _Apple Support_, _Apple Store_ og _Apple Developer_.

Hvis du vil operere med en utenlandsk Apple-ID fra Norge, vil du måtte ta et aktivt
standpunkt til hvilken konto som skal være hovedkontoen din, og hvilket land/region denne
skal tilhøre.

#### Lagret innhold på en Apple-ID

Som du kanskje vet er en del innhold knyttet til din Apple-ID. Det er viktig å forstå at
det  kan være vanskelig å flytte over data fra en konto til en annen, og det ikke er noen
innebygde funksjoner for dette, det må gjøres manuelt.

Siden du løper noen risikoer som jeg beskriver over er det også ekstra viktig at du har
gode sikkerhetskopier av all din data.

### Om fordeler og ulemper

#### Om utvalg og kurert innhold i "Medier og kjøp"

Jeg bestemte meg for å skaffe meg en amerikansk Apple-ID-konto for å få tilgang på en app
som ikke var tilgjengelig i norsk App Store. Utvikleren av den nå nedlagte appen hadde
rett og slett ikke gjort den tilgjengelig for Norge, noe de har mulighet til gjennom
publiseringsverktøyet for apper (_App Store Connect_).

Noen apputviklere velger å la apper som bare er aktuelt i brukere i enkelte land, bare
være tilgjengelig for det landet. Et eksempel kan være strømselskapets app, ingen brukere
utenfor landet som strømselskapet tilbyr sitt produkt i vil være interessert i denne
appen.

Andre har kanskje produkter og tjenester som bare er tilgjengelig eller lovlig i visse
land. Noen velger kanskje å begrense det på grunn av uvanlig og suspekt høy aktivitet fra
noen land.

Jeg kjenner ikke til noe, men det kan tenkes at noen produkter av lisenshensyn ikke er
tilgjengelig i Bøker, Podcaster, _Apple Music_ og _iTunes Store_.

Alle nevnte apper/tjenester tilbyr også kurert innhold, som også er skrevet på aktuelt
språk og kurert for det aktuelle landet/regionen.

#### Tjenester som ikke er tilgjengelig i Norge

Spesielt for Sambandsstatene (USA), er tjenestene _Apple News+_, _Apple Fitness+_, _Apple
One Premiere_ og _iTunes TV-shows_ ikke tilgjengelig i Norge, men gjennom en amerikansk
Apple-ID. Tjenestene fungerer fint, men du må kanskje sette land-/region-innstillingen på
din enhet til "USA", for at f.eks. _Apple News_-appen i det hele tatt skal dukke opp.

#### Nedlastbart _Apple Music_-musikkbibliotek

Hvis du abonnerer på _Apple Music_ og du ønsker å ha musikken din nedlastet på enheten
din, bør du være forsiktig med å bruke en utenlandsk Apple-ID slik det er beskrevet i
denne artikkelen.

Når du logger ut av "Medier og kjøp", vil enheten slette all nedlastet musikk. Du kan
fremdeles laste det ned igjen når du er innlogget på kontoen hvor du har ditt abonnement,
men det finnes ingen måte å gjøre dette med ett klikk på iOS/iPadOS.

#### Om forbrukerrettigheter

Hvis du kjøper innhold via en utenlandsk Apple-ID, er du også bundet av det landets
forbrukerrettigheter. Jeg har ikke oversikt over disse selv, men man har mulighet til å
reklamere eller angre kjøp som er gjort via "Medier og kjøp" hvis man går til
[reportaproblem.apple.com {{< ext >}}](reportaproblem.apple.com). På de kjøpene jeg har
angret eller reklamert på, har jeg alltid fått penger tilbake etter en viss tid.

#### Oppdateringer av apper i _App Store_

Når du laster ned en app gjennom _App Store_, vil den Apple-ID-kontoen du lastet den ned
med være knyttet til nedlastningen. Hvis du forsøker å oppdatere appen gjennom _App
Store_ og du er logget inn på en annen konto, vil du bli bedt om å skrive inn passordet
på kontoen som lastet den ned opprinnelig. Det er ingen måte å unngå dette på enn å
slette appen og laste den ned på nytt, med riktig konto, eller la den være for alltid
utdatert.

#### _Apple TV+_ via nettleser

Apple tilbyr at man kan logge inn på [tv.apple.com {{< ext >}}][appletv] for å se på
_Apple TV+_-innhold, men det er lagt inn en begrensning på at man må ha et aktivt
betalingskort eller _PayPal_-konto knyttet til sin Apple-ID før man får lov å logge inn.

### Betalingsmåter og betaling for innhold

Det er også grunnleggende å ha en forståelse av hvordan Apples betalingssystem for
tjenester/abonnementer fungerer. Dette er helt seperat fra betalingsmåtene i Apple Store.

Apple lar deg legge til flere betalingsmåter på din Apple-ID-konto. For Sambandsstatene
(AFS) kan du legge inn betalingskort eller _PayPal_, men du kan ikke legge inn norske
betalingskort eller en norsk _PayPal_-konto på en amerikansk konto.

Da sitter vi igjen med tre muligheter:

- Få tak i et amerikansk betalingskort eller _PayPal_-konto (jeg har enda ikke funnet
noen mulighet for dette som nordmann bosatt i Norge). - Låne et familiemedlems eller
venns betalingskort eller _PayPal_-konto (noe som vil medføre at de blir belastet for
alle dine kjøp, og løper potensielt stor risiko). - Bruke gavekort.

Jeg bruker gavekort, og er derfor avhengig av å jevnlig kjøpe et nytt gavekort for å
fylle på kontoen min, for å kunne betale for mine abonnementer.

På den ene siden kan man si at gavekort gir en god kostnadskontroll, man kan ikke gjøre
impulskjøp som er mer enn hva man til en hver tid har på konto. Å kjøpe et nytt gavekort
krever kontekstendring og ventetid. På en annen side er det også strevsomt å stadig måtte
fylle på, med et minimumsbeløp hver gang, for å kunne kjøpe innhold i ulike tjenester.

##### Kjøpe gavekort

Gavekort selges flere steder, men husk at gavekortet er knyttet til et land eller region.
Det nytter derfor ikke å kjøpe gavekort hos Apple på norske markedsplasser, de gjelder
kun for Norge. Sjekk alltid hvilken valuta gavekortet gjelder, hvis du blir usikker.

På nett selges Apple-gavekort på [apple.com {{< ext >}}][apple-gift-card], og på andre
nettbutikker. Jeg kjøper mine på [amazon.com {{< ext >}}][amazon], fordi amazon.com av og
til har kampanjer hvor jeg får rabatt på disse gavekortene, eller fordi jeg av og til
veksler inn premier eller belønninger i gavekort på amazon.com. Det tar som regel bare 10
minutter fra jeg gjør kjøpet til jeg får gavekortet. Du er avhengig av prisen for
valutaen du kjøper, samt gebyrer.

Noen nettbutikker kan selge gavekort til et beløp høyere enn pålydende verdi. Det er ikke
verdt det. Vær også forsiktig med kjøp av gavekort på private salg, som eBay eller
craigslist.

##### Hvis du bruker Mail i iCloud og iCloud-lagringsplass

Hvis du som meg har valgt å bruke Mail i Cloud, som igjen tar opp av din
iCloud-lagringsplass, og du har (som de aller fleste) betalt for mer lagringsplass
gjennom et iCloud-lagringsabonnement eller Apple One-abonnement, skjønner du kanskje at
du vil få problemer hvis lagringsabonnementet ditt nedgraderes.

Nedgradering kan skje hvis du ikke har nok penger til å betale for abonnementet, noe som
lett kan skje hvis du har glemt å fylle på med et nytt gavekort. Merk at det riktignok
ikke skjer med en gang abonnementet ditt "løper ut". Apple tilbyr sine kunder en
amnestiperiode ("grace period") hvor du kan fortsette å bruke abonnementet ditt, men hvor
lang denne perioden er, vil ikke Apple dokumentere eller si til noen.

Etter at amnestiperioden er over, vil ikke noe slettes, men når det gjelder Mail i iCloud
vil du heller ikke kunne motta nye e-postmeldinger. Du får ikke noe varsel om at dette
skjer (annet enn at e-postprogrammet ditt vil si ifra om problemet når du er innom), og
meldingene som blir forsøkt sendt til din konto vil aldri komme frem, ei heller om du
løser problemet etter kort tid.

Obs: husk at du ikke kan sende gavekortet på epost til den e-postkontoen som nå er
deaktivert for innkommende e-post. Det er lett å bare sende til sin standardadresse, en
feil jeg har gjort flere ganger.

Tenk litt over hva som skjer hvis du ikke får inn nye e-poster en periode, før du
vurderer utenlandsk Apple-ID.

### Fremgangsmåte for å bruke en utenlandsk Apple-ID

Hvis du har et enkelt formål, som å bare laste ned apper fra et annet lands App Store,
burde du bare skape en Apple-ID i det landet. Hvis du derimot ønsker å ta i bruk
funksjoner og tjenester som Apple News+, Apple Fitness+ og så videre, burde du vurdere å
endre land/region din Apple-ID-konto.

#### Endre av land og region på eksisterende Apple-ID

##### Om butikkreditt før du bytter

Apple har en fin kundestøtteartikkel på Apple-kundstøtte, men før vi går dit, vil jeg
utheve viktigheten av et spesielt punkt. Før du kan bytte land/region, må du bruke opp
hele beløpet som står på din Apple-ID-konto (hvis du har noe på kontoen din etter et
gavekort). Å bruke opp betyr å kjøpe innhold, som apper, musikk, filmer, bøker og så
videre.

Du kan, og må sannsynligvis, handle for mer enn verdien på kontoen din, og det går nok
fint fordi du helt sikkert har et betalingskort knyttet til din konto. Men tenk på
hvordan dette fungerer den andre veien - hvis du noen gang skulle bestemme deg for å
bytte tilbake.

Hvis du _bare_ kan basere deg på gavekort, kan du ikke gå under verdien på det
gavekortet. Det betyr at du må kjøpe innhold slik at du havner på verdien til under en
enkeltvare (sang i iTunes Store), og deretter kontakte Apple-kundestøtte for å få
"nullstilt" kontoen din. Om dette medfører en økonomisk eller juridisk risiko, må du
vurdere selv.

##### Adresse i utlandet

Du vil i denne prosessen også bli spurt om å oppgi en gyldig faktureringsadresse i det
landet du bytter til. For å omgå dette har jeg funnet et tilfeldig hotell på internett,
og brukt deres adresse. Da får du en gyldig kombinasjon av gate-/veinavn, postnummer,
poststed og stat.

I Sambandsstatene (USA) har hver stat og område ulike skatteregler, og priser på
produkter du kjøper vil være oppgitt uten skatt. Jeg har valgt en adresse i Florida, hvor
jeg på et kjøp med veiledende pris ``19,95 USD``, måtte betale ``1,79 USD`` i skatt i
tillegg. Vær obs på dette hvis du prøver å gjøre kjøp du i utgangspunktet har råd til på
kontoen din, men som du ikke får gjennomført med en feilmelding om manglende dekning.

##### Guide for å bytte land

Hvis du er klar til å gå videre, les artikkelen [Endre land eller region for Apple-ID-en
(support.apple.com) {{< ext >}}][apple-endre-land] . Husk at Apple ofte mener det de
skriver helt bokstavelig, så det er best å følge artikkelen til punkt og prikke.

{{% expand
 ident="historie"
 bait="Historie om da jeg ble med i et amerikansk gruppesøksmål"
%}}

I 2022 fikk jeg en e-post fra administratoren av et amerikansk gruppesøksmål. Saken med
tittel "Williams v. Apple Inc." og saksnummer ``19-cv-04700-LB`` ved "United States
District Court for the Northern District of California" gikk ut på at Apple i en periode
i 2015 og 2016 hadde lagret iCloud-data på tredjepartstjenere.

Saken endte med et oppgjør på ``14 800 000 USD``, som ble fordelt på iCloud-brukere ved
hjelp av butikkreditt, bankoverføring eller sjekk. Summen man fikk til slutt var
selvfølgelig ikke så mye, kanskje så mye som rundt ``50 USD``. Men det var gøy å være med
i en ekte amerikansk "class action" …

Les om gruppesøksmålet på [storageclassactionsettlement.com {{< ext
>}}](https://www.storageclassactionsettlement.com).

{{% /expand %}}

{{< tilbakemelding
	header="Lærte du noe om Apple-ID, eller har du andre tips?"
	id="kalender-14-days"
>}}

[appletv]: tv.apple.com
[apple-endre-land]: https://support.apple.com/no-no/HT201389
[apple-gift-card]: https://www.apple.com/shop/gift-cards
[amazon]: https://www.amazon.com/Apple-Gift-Card-accessories-Delivery/dp/B08F3C99KN/
