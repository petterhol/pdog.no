+++
title = "Få nedlastinger synkronisert med iCloud Drive"
[menu]
main = { weight = 9, parent = "Apple-tips" }
+++

{{% ingress %}}

Hvis du bruker iCloud Drive, setter du kanskje pris på at du kan få synkronisert Skrivebord-
og Dokumenter-mappene dine, slik at de holder seg lik på alle Mac-datamaskiner, og lar seg
nå på iPhone, iPad og iCloud.com. En standardmappe som derimot ikke er inkludert er Nedlastinger.
Her får du oppskriften på hvordan du kan synkronisere denne mappen allikevel.

{{% /ingress %}}

#### Fordeler ved å synkronisere mappene

Har du flere enheter, er det lett å rydde opp fra ett sted. Da slipper du å huske og sette av tid
til dette når du er på en annen Mac, hvor du kanskje normalt har et annet fokus.

Du slipper også situasjoner hvor du vet at du har en kopi av en fil du har lastet ned.

Dette er også en _slags_ sikkerhetskopi av filene. Og har du koblet opp en annen Mac mot
en ekte sikkerhetskopi, får du dette også.

#### Mappen finnes egentlig fra før

Etter at Safari for iOS og iPadOS fikk mulighet til å laste ned filer, har det eksistert en
mappe for nedlastinger i iCloud Drive. Men denne inneholder som standard bare filer fra nettopp
iOS og iPadOS, ikke Mac.

#### Slik setter du en standard nedlastingsmappe i Safari på Mac

1. Åpne Safari.
2. I menylinjen, velg Safari og deretter Innstillinger…
3. I fanen Generelt, se etter "Plassering for filnedlasting".
4. I nedtrekksmenyen, velg Annet…
5. Naviger til mappen. Det enkleste er å finne en mappe som allerede er i iCloud Drive, som
Skrivebord, velge rotmappen i nedtrekksmenyen øverst i midten og så finne Nedlastinger.
6. Trykk på Velg.

Dette må du selvfølelig gjøre på alle enheter og nettlesere du bruker, innstillingene
synkroniserer ikke.

#### Men husk at det er ulemper med å synkronisere en slik mappe

Nedlastinger kan tidvis være veldig store, og ha en midlertidig karakter. Det kan hende du
raskt spiser av plassen du har i iCloud Drive, eller av en begrenset båndbredde. Dette er nok best
for brukere som har et aktivt forhold til sin lagringsplass på iCloud Drive, og regelmessig går
gjennom filene sine for å rydde opp.
