+++
title = "Hvorfor jeg ønsker å ha på undertekster"
+++

{{% ingress %}}

Jeg får av og til negative kommentarer på at jeg ønsker å ha på undertekster når jeg ser
på internettvideoer, filmer og tv-serier. Her forklarer jeg litt av årsaken til at jeg
ønsker dette – og hvorfor du ikke burde reagere negativt ovenfor meg eller noen som
ønsker dette.

{{% /ingress %}}

### Jeg hører ikke alltid alt som blir sagt

Jeg oppfatter at jeg har generelt god hørsel, og jeg har stort sett ikke problemer med å
høre hva som blir sagt eller ting som skjer rundt meg. Av og til, både i det virkelige
liv, og på skjermen, er det ikke alltid mulig for meg å oppfatte hva som blir sagt.
Personer snakker ikke T-Y-D-E-L-I-G selv om de er foran et kamera. Det gir meg en
trygghet å ha på undertekster for å få med meg hele dialogen. Hvis det er deler av
dialogen som ikke skal forstås, vil dette heller ikke tekstes.

### Jeg liker å lære meg andre språk

Mitt morsmål er norsk, og jeg forstår engelsk, svensk og dansk. Selv om jeg kan disse
språkene, er det for meg alltid nye ord eller uttrykk som jeg kan lære meg, enten hva
betyr eller hvordan man skriver. Siden jeg selv er opptatt av språk, synes jeg også det
er interessant å se hvordan andre profesjonelle oversettere velger å oversette enkelte
ord og uttrykk.

### Forsinkelsen gir meg mulighet til å nyte mer av scenen

Mange klager ofte på en forsinkelse mellom når teksten kommer på skjermen og når
skuespillerne sier setningen. En god tekster bør kanskje passe på en god balanse mellom å
ikke avsløre handlingen for tidlig, og la teksten stå lenge nok til at alle som den er
ment for får den med seg. Jeg leser raskt, og har glede av å kunne nyte mer av scenen enn
å fokusere på å forstå hva som blir sagt.

### Noen undertekster hjelper meg å plassere lyder og personer

Hvis man skrur på undertekster for døve og tunghørte (ikke alltid tilgjengelig), kan man
få informasjon om ulike lyder som høres i scenen. De vil også hjelpe til å forklare hvem
som snakker, hvis det ikke kommer tydelig fram i bildet. Hjemme har jeg et relativt godt
lydanlegg, og får med meg det meste, men jeg opplever ofte at jeg har behov for det andre
steder hvor hjemmets eier kanskje ikke har et lydanlegg, bare tv-lyd. Det kan også være
nyttig hvis jeg må lytte til noe på lavt volum.

### Undertekster er en tilgjengelighetsfunksjon

Noen er helt avhengig av undertekster, andre delvis, og noen kanskje ikke så mye. Det kan
bety mye for de du ser på video med å ha det på. Man burde få lov å be om undertekster
uten å bli stilt til veggs om hvorfor man har behov eller ønske om denne
tilgjengelighetsfunksjonen.

### Tips: sjekk om du kan justere størrelsen og stilen

Av og til kan man justere størrelse på undertekster og stil på undertekstene som vises i
et program eller i operativsystemet. Apple-brukere kan glede seg over at det finnes
globale innstillinger for dette i "Innstillinger" på iPhone, iPod touch, iPad og Apple
TV, mens for Mac finnes det innstillinger for dette under "Systeminnstillinger"
(tidligere "Systemvalg"). Du finner det under Tilgjengelighet. For andre plattformer har
jeg ingen erfaring, men jeg er sikker på at det finnes.
