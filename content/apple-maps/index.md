+++
title = "Hvorfor Apple Maps er overlegen i Norge på kollektivtrafikk"
[menu]
main = { weight = 9, parent = "Apple-tips" }
+++

{{% ingress %}}

Da Apple lanserte Apple Maps i 2012, som også erstattet Google Maps som standardkart i iOS,
ble det mye spetakkel. Mange av stedene var angitt feil på kartet, noen var skrevet feil og
noen steder manglet fullstendig. Også her til lands var det problemer da [Vågen i Bergen hadde
blitt tørrlagt (vg.no)][vagenvg] {{< ext >}}. Men på ti år har karttjenesten forbedret seg, og
spesielt har jeg lagt merke til at den er overlegen på kollekivtransport i Norge.

{{% /ingress %}}

## Innledning

Jeg har brukt karttjenesten i flere år både i områder jeg er kjent her til lands, og på reise både
i inn- og utland, og jeg kan skrive under på at Apple Maps nå er pålitelig nok til de aller fleste
oppgaver. Google Maps er fremdeles bedre på veldig små steder, små bedrifter og liknende, men jeg
foretrekker brukergrensesnittet mye, integreringene og ikke minst personvernet mitt bedre i Apple
Maps, og velger derfor det når jeg kan.

Apple Maps ruller ut funksjoner etter land/regioner. Fremdeles kan vi i Norge glede oss til
oppdaterte tegninger, "Se deg rundt"-funksjonen som kan erstatte Google Street View,
kjørefeltveiledning, fartsgrenser, sykkelveiledning, overflyvning, innendørskart og mye mer.

På ett område mener jeg Apple Maps er helt overlegen Google Maps, i alle fall her til lands, og
det er på visning av og ruteforslag med kollektivtrafikk. I denne artikkelen vil jeg vise eksempler
på hvorfor.

## Visning av hele traseer

Trykk på en holdeplass, og velg en linje som går fra holdeplassen. Her kan du se hele traseen på
kartet, inkludert holdeplasser. Velger man en holdeplass på Google Maps, ser man anmeldelser
og annet tull. Det er mulig å gå til ruteinformasjonen, da vises alle tunnellbanelinjer
(ikke buss eller trikk) fra holdeplassen tegnet på kartet, men ikke like tydelig og uten
holdeplassmarkering.

## Visning av toglinjer og sjøruter

Selv om man kan se tegnede toglinjer i Google Maps på et høyt detaljnivå, kan man i Apple Maps
se disse på lang avstand, også for hele landet. Dette gir meg en veldig god oversikt over hvor
våre toglinjer faktisk går (og ikke går), på en helt annen måte enn å se et rutekart fra et
togselskap.

Et eksempel er Oslo, hvor det finnes tunnelbane, trikk og tog. På kollektivtrafikklaget til
Google Maps vises bare tunnelbane, mens alle tre er representert på Apple Maps.
Det samme gjelder også for ferjer, hurtigbåter og andre passasjerbåter – å for eksempel se
linjene ut fra en by er magisk! Dette finnes også på Google Maps, men med en svakere markering
og mangel på detaljrikdom.

## Visning av inngang på tunell- og jernbanestasjoner

Google Maps markerer i likhet med Apple Maps hvor stasjonen er, men ikke hvor inngangene
er. Det gjør derimot Apple Maps, slik at det er lett å orientere seg.

## Hurtigruta er en del av kollektivnettet

Hurtigruta fra Bergen til Kirkenes er også en del av Norges kollektivtrafikk, og er følgelig
både tegnet inn og brukes aktivt i ruteforslag når det passer. På en tur til mellom Tromsø og
Fauske fikk jeg en gang foreslått Hurtigruta til Sortland og buss videre, noe som passet bra
med rutetidene. Dette var en tur som reiseselskapet ikke klarte å svare på.

## Museumsbaner (og turistbaner) er tegnet inn

For oss som er opptatt av gamle vogner på gamle skinner, er det ekstra gøy at man kan finne mange
museumsbaner rundt om kring i Norge på Apple Maps.

Spesielle banestrekninger jeg har funnet i Apple Maps:

- Krøderbanen
- Gamle Vossebanen (tegnet inn på Google Maps)
- Lommedalsbanen
- Numedalsbanen, til Rødberg (tegnet delvis inn på Google Maps)
- Setesdalsbanen (delvis tegnet inn på Google Maps)
- Termitten
- Rjukanbanen (delvis tegnet inn på Google Maps)
- Fløibanen
- Ulriksbanen

Spesielle banestrekninger jeg ikke har funnet i Apple Maps:

- Osbanen
- Valdresbanen
- Bergen Elektriske Sporvei
- Flekkefjordbanen

Museumsbaner som går på skinner hvor det allerede går trafikk i dag:

- Veterantrikken i Oslo
- Gråkallbanen i Trondheim

## Annet

Det kan også nevnes Apple Maps hadde reiseinformasjon med kollektivtransport i Troms fylkeskommune
lenge før Google Maps. Jeg har ikke oversikt over de andre fylkene, men det er ingen tvil om
at Apple Maps ligger langt foran på dette området.

[vagenvg]: https://www.vg.no/forbruker/teknologi/i/Gp1qB/se-vaagen-i-bergen-er-blitt-toerrlagt
